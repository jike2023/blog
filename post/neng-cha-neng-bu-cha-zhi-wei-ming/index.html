<html>
  <head>
    <meta charset="utf-8" />
<meta name="viewport" content="width=device-width, initial-scale=1" />
<title>能察能不察之谓明 | Gridea</title>
<link rel="shortcut icon" href="https://jike2023.github.io/blog/favicon.ico?v=1697622035933">
<link href="https://cdn.jsdelivr.net/npm/remixicon@2.3.0/fonts/remixicon.css" rel="stylesheet">
<link rel="stylesheet" href="https://jike2023.github.io/blog/styles/main.css">
<link rel="alternate" type="application/atom+xml" title="能察能不察之谓明 | Gridea - Atom Feed" href="https://jike2023.github.io/blog/atom.xml">
<link rel="stylesheet" href="https://fonts.googleapis.com/css?family=Droid+Serif:400,700">



    <meta name="description" content="使人有面前之誉，不若使其无背后之毁；使人有乍交之欢，不若使其无久处之厌。
善启迪人心者，当因其所明而渐通之，毋强开其所闭；善移风化者，当因其所易而渐及之，毋轻矫其所难。
彩笔描空，笔不落色，而空亦不受染；利刀割水，刀不损锷，而水亦不留痕。得..." />
    <meta name="keywords" content="" />
    <link rel="stylesheet" href="https://cdnjs.cloudflare.com/ajax/libs/KaTeX/0.10.0/katex.min.css">
    <script src="//cdn.jsdelivr.net/gh/highlightjs/cdn-release@11.5.1/build/highlight.min.js"></script>
  </head>
  <body>
    <div class="main">
      <div class="main-content">
        <div class="site-header">
  <a href="https://jike2023.github.io/blog">
  <img class="avatar" src="https://jike2023.github.io/blog/images/avatar.png?v=1697622035933" alt="">
  </a>
  <h1 class="site-title">
    Gridea
  </h1>
  <p class="site-description">
    温故而知新
  </p>
  <div class="menu-container">
    
      
        <a href="https://jike2023.github.io/blog" class="menu">
          首页
        </a>
      
    
      
        <a href="https://jike2023.github.io/blog/archives" class="menu">
          归档
        </a>
      
    
      
        <a href="https://jike2023.github.io/blog/tags" class="menu">
          标签
        </a>
      
    
      
        <a href="https://jike2023.github.io/blog/post/about" class="menu">
          关于
        </a>
      
    
  </div>
  <div class="social-container">
    
      
    
      
    
      
    
      
    
      
    
  </div>
</div>

        <div class="post-detail">
          <article class="post">
            <h2 class="post-title">
              能察能不察之谓明
            </h2>
            <div class="post-info">
              <span>
                2023-10-18
              </span>
              <span>
                3 min read
              </span>
              
            </div>
            
            <div class="post-content-wrapper">
              <div class="post-content" v-pre>
                <p>使人有面前之誉，不若使其无背后之毁；使人有乍交之欢，不若使其无久处之厌。</p>
<p>善启迪人心者，当因其所明而渐通之，毋强开其所闭；善移风化者，当因其所易而渐及之，毋轻矫其所难。</p>
<p>彩笔描空，笔不落色，而空亦不受染；利刀割水，刀不损锷，而水亦不留痕。得此意以持身涉世，感与应俱适，心与境两忘矣。</p>
<p>己之情欲不可纵，当用逆之之法以制之，其道只在一忍字；人之情欲不可拂，当用顺之之法以调之，其道只在一恕字。今人皆恕以适己而忍以制人，毋乃不可乎！</p>
<p>好察非明，能察能不察之谓明；必胜非勇，能胜能不胜之谓勇。</p>
<p>随时之内善救时，若和风之消酷暑；混俗之中能脱俗，似淡月之映轻云。</p>
<p>思入世而有为者，须先领得世外风光，否则无以脱垢浊之尘缘；思出世而无染者，须先谙尽世中滋味。否则无以持空寂之后苦趣。</p>
<p>与人者，与其易疏于终，不若难亲于始；御事者，与其巧持于后，不若拙守于前。</p>
<p>酷烈之祸，多起于玩忽之人；盛满之功，常败于细微之事。故语云﹕&quot;人人道好，须防一人着脑；事事有功，须防一事不终。&quot;</p>
<p>功名富贵，直从灭处观究竟，则贪恋自轻；横逆困穷，直从起处究由来，则怨尤自息。</p>
<p>宇宙内事要力担当，又要善摆脱。不担当，则无经世之事业；不摆脱，则无出世之襟期。</p>
<p>待人而留有余，不尽之恩礼，则可以维系无厌之人心；御事而留有余，不尽之才智，则可以提防不测之事变。</p>
<p>了心自了事，犹根拔而草不生；逃世不逃名，似膻存而蚋仍集。</p>
<p>仇边之弩易避，而恩里之戈难防；苦时之坎易逃，而乐处之阱难脱。</p>
<p>膻秽则蝇蚋丛嘬，芳馨则蜂蝶交侵。故君子不作垢业，亦不立芳名。只是元气浑然，圭角不露，便是持身涉世一安乐窝也。</p>
<p>从静中观物动，向闲处看人忙，才得超尘脱俗的趣味；遇忙处会偷闲，处闹中能取静，便是安身立命的工夫。</p>
<p>邀千百人之欢，不如释一人之怨；希千百事之荣，不如免一事之丑。</p>
<p>落落者，难合亦难分；欣欣者，易亲亦易散。是以君子宁以刚方见惮，毋以媚悦取容。</p>
<p>意气与天下相期，如春风之鼓畅庶类，不宜存半点隔阂之形；肝胆与天下相照，似秋月之洞彻群品，不可作一毫暧昧之状。</p>
<p>仕途虽赫奕，常思林下的风味，则权且之念自轻；世途虽纷华，常思泉下的光景，则利欲之心自淡。</p>

              </div>
              <div class="toc-container">
                
              </div>
            </div>
          </article>
        </div>

        
          <div class="next-post">
            <div class="next">下一篇</div>
            <a href="https://jike2023.github.io/blog/post/er/">
              <h3 class="post-title">
                二
              </h3>
            </a>
          </div>
        

        

        <div class="site-footer">
  Powered by <a href="https://github.com/getgridea/gridea" target="_blank">Gridea</a>
  <a class="rss" href="https://jike2023.github.io/blog/atom.xml" target="_blank">
    <i class="ri-rss-line"></i> RSS
  </a>
</div>

      </div>
    </div>

    <script>
      hljs.initHighlightingOnLoad()

      let mainNavLinks = document.querySelectorAll(".markdownIt-TOC a");

      // This should probably be throttled.
      // Especially because it triggers during smooth scrolling.
      // https://lodash.com/docs/4.17.10#throttle
      // You could do like...
      // window.addEventListener("scroll", () => {
      //    _.throttle(doThatStuff, 100);
      // });
      // Only not doing it here to keep this Pen dependency-free.

      window.addEventListener("scroll", event => {
        let fromTop = window.scrollY;

        mainNavLinks.forEach((link, index) => {
          let section = document.getElementById(decodeURI(link.hash).substring(1));
          let nextSection = null
          if (mainNavLinks[index + 1]) {
            nextSection = document.getElementById(decodeURI(mainNavLinks[index + 1].hash).substring(1));
          }
          if (section.offsetTop <= fromTop) {
            if (nextSection) {
              if (nextSection.offsetTop > fromTop) {
                link.classList.add("current");
              } else {
                link.classList.remove("current");    
              }
            } else {
              link.classList.add("current");
            }
          } else {
            link.classList.remove("current");
          }
        });
      });

    </script>
  </body>
</html>
