<html>
  <head>
    <meta charset="utf-8" />
<meta name="viewport" content="width=device-width, initial-scale=1" />
<title>二 | Gridea</title>
<link rel="shortcut icon" href="https://jike2023.github.io/blog/favicon.ico?v=1697622035933">
<link href="https://cdn.jsdelivr.net/npm/remixicon@2.3.0/fonts/remixicon.css" rel="stylesheet">
<link rel="stylesheet" href="https://jike2023.github.io/blog/styles/main.css">
<link rel="alternate" type="application/atom+xml" title="二 | Gridea - Atom Feed" href="https://jike2023.github.io/blog/atom.xml">
<link rel="stylesheet" href="https://fonts.googleapis.com/css?family=Droid+Serif:400,700">



    <meta name="description" content="
士君子之涉世，于人不可轻为喜怒，喜怒轻，则心腹肝胆皆为人所窥；于物不可重为爱憎，爱憎重，则意气精神悉为物所制。
倚高才而玩世，背后须防射影之虫；饰厚貌以欺人，面前恐有照胆之镜。
心体澄彻，常在明镜止水之中，则天下自无可厌之事；意气和平，常..." />
    <meta name="keywords" content="" />
    <link rel="stylesheet" href="https://cdnjs.cloudflare.com/ajax/libs/KaTeX/0.10.0/katex.min.css">
    <script src="//cdn.jsdelivr.net/gh/highlightjs/cdn-release@11.5.1/build/highlight.min.js"></script>
  </head>
  <body>
    <div class="main">
      <div class="main-content">
        <div class="site-header">
  <a href="https://jike2023.github.io/blog">
  <img class="avatar" src="https://jike2023.github.io/blog/images/avatar.png?v=1697622035933" alt="">
  </a>
  <h1 class="site-title">
    Gridea
  </h1>
  <p class="site-description">
    温故而知新
  </p>
  <div class="menu-container">
    
      
        <a href="https://jike2023.github.io/blog" class="menu">
          首页
        </a>
      
    
      
        <a href="https://jike2023.github.io/blog/archives" class="menu">
          归档
        </a>
      
    
      
        <a href="https://jike2023.github.io/blog/tags" class="menu">
          标签
        </a>
      
    
      
        <a href="https://jike2023.github.io/blog/post/about" class="menu">
          关于
        </a>
      
    
  </div>
  <div class="social-container">
    
      
    
      
    
      
    
      
    
      
    
  </div>
</div>

        <div class="post-detail">
          <article class="post">
            <h2 class="post-title">
              二
            </h2>
            <div class="post-info">
              <span>
                2023-10-18
              </span>
              <span>
                2 min read
              </span>
              
            </div>
            
            <div class="post-content-wrapper">
              <div class="post-content" v-pre>
                <p><img src="https://jike2023.github.io/blog/post-images/1697602152833.jfif" alt="" loading="lazy"><br>
士君子之涉世，于人不可轻为喜怒，喜怒轻，则心腹肝胆皆为人所窥；于物不可重为爱憎，爱憎重，则意气精神悉为物所制。</p>
<p>倚高才而玩世，背后须防射影之虫；饰厚貌以欺人，面前恐有照胆之镜。</p>
<p>心体澄彻，常在明镜止水之中，则天下自无可厌之事；意气和平，常在丽日光风之内，则天下自无可恶之人。</p>
<p>当是非邪正之交，不可少迁就，少迁就则失从违之正；值利害得失之会，不可太分明，太分明则起趋避之私。</p>
<p>苍蝇附骥，捷则捷矣，难辞处后之羞；萝茑依松，高则高矣，未免仰攀之耻。所以君子宁以风霜自挟，毋为鱼鸟亲人。</p>
<p>好丑心太明，则物不契；贤愚心太明，则人不亲。士君子须是内精明而外浑厚，使好丑两得其平，贤愚共受其益，才是生成的德量。</p>
<p>伺察以为明者，常因明而生暗，故君子以恬养智；奋迅以为速者，多因速度而致迟，故君子以重持轻。士君子济人利物，宜居其实，不宜居其名，居其名则德损；士大夫忧国为民，当有其心，不当有其语，有其语则毁来。</p>
<p>遇大事矜持者，小事必纵弛；处明庭检饰者，暗室必放逸。君子只是一个念头持到底，自然临小事如临大敌，坐密室若坐通衢。</p>
<p>使人有面前之誉，不若使其无背后之毁；使人有乍交之欢，不若使其无久处之厌。</p>
<p>善启迪人心者，当因其所明而渐通之，毋强开其所闭；善移风化者，当因其所易而渐及之，毋轻矫其所难。</p>
<p>彩笔描空，笔不落色，而空亦不受染；利刀割水，刀不损锷，而水亦不留痕。得此意以持身涉世，感与应俱适，心与境两忘矣。</p>
<p>己之情欲不可纵，当用逆之之法以制之，其道只在一忍字；人之情欲不可拂，当用顺之之法以调之，其道只在一恕字。今人皆恕以适己而忍以制人，毋乃不可乎！</p>

              </div>
              <div class="toc-container">
                
              </div>
            </div>
          </article>
        </div>

        
          <div class="next-post">
            <div class="next">下一篇</div>
            <a href="https://jike2023.github.io/blog/post/yi/">
              <h3 class="post-title">
                一
              </h3>
            </a>
          </div>
        

        

        <div class="site-footer">
  Powered by <a href="https://github.com/getgridea/gridea" target="_blank">Gridea</a>
  <a class="rss" href="https://jike2023.github.io/blog/atom.xml" target="_blank">
    <i class="ri-rss-line"></i> RSS
  </a>
</div>

      </div>
    </div>

    <script>
      hljs.initHighlightingOnLoad()

      let mainNavLinks = document.querySelectorAll(".markdownIt-TOC a");

      // This should probably be throttled.
      // Especially because it triggers during smooth scrolling.
      // https://lodash.com/docs/4.17.10#throttle
      // You could do like...
      // window.addEventListener("scroll", () => {
      //    _.throttle(doThatStuff, 100);
      // });
      // Only not doing it here to keep this Pen dependency-free.

      window.addEventListener("scroll", event => {
        let fromTop = window.scrollY;

        mainNavLinks.forEach((link, index) => {
          let section = document.getElementById(decodeURI(link.hash).substring(1));
          let nextSection = null
          if (mainNavLinks[index + 1]) {
            nextSection = document.getElementById(decodeURI(mainNavLinks[index + 1].hash).substring(1));
          }
          if (section.offsetTop <= fromTop) {
            if (nextSection) {
              if (nextSection.offsetTop > fromTop) {
                link.classList.add("current");
              } else {
                link.classList.remove("current");    
              }
            } else {
              link.classList.add("current");
            }
          } else {
            link.classList.remove("current");
          }
        });
      });

    </script>
  </body>
</html>
